<p>&nbsp;</p>
<p>&nbsp;</p>
<h2 style="text-align: center;">Chapter 5 स्मृति (गद्य खंड).</h2>
<p><br /> <br /><strong> ( विस्तृत उत्तरीय प्रश्न )</strong></p>
<p><br /><strong>प्रश्न 1. निम्नांकित गद्यांशों में रेखांकित अंशों की सन्दर्भ सहित व्याख्या और तथ्यपरक प्रश्नों के उत्तर दीजिये &ndash;</strong></p>
<p><strong>(1) जाड़े के दिन थे ही, तिस पर हवा के प्रकोप से कँपकँपी लग रही थी। हवा मज्जा तक ठिठुरा रही थी, इसलिए हमने कानों को धोती से बाँधा। माँ ने भेंजाने के लिए थोड़े-से चने एक धोती में बाँध दिये। हम दोनों भाई अपना-अपना डण्डा लेकर घर से निकल पड़े। उस समय उस बबूल के डण्डे से जितना मोह था, उतना इस उम्र में रायफल से नहीं। मेरा डण्डा अनेक साँपों के लिए नारायण-वाहन हो चुका था। मक्खनपुर के स्कूल और गाँव के बीच पड़नेवाले आम के पेड़ों से प्रतिवर्ष उससे आम झूरे जाते थे। इस कारण वह मूक डण्डा सजीव-सा प्रतीत होता था। प्रसन्नवदन हम दोनों मक्खनपुर की ओर तेजी से बढ़ने लगे। चिट्ठियों को मैंने टोपी में </strong><br /><strong>रख लिया, क्योंकि कुर्ते में जेबें न थीं।</strong></p>
<p><strong>प्रश्न</strong><br /><strong>(1) प्रस्तुत गद्यांश का संदर्भ लिखिए।</strong><br /><strong>(2) रेखांकित अंश की व्याख्या कीजिए।</strong><br /><strong>(3) लेखक ने चिट्ठियों को कहाँ रख लिया था?</strong><br /><strong>(4) लेखक ने चिट्ठियों को टोपी में क्यों रख लिया?</strong><br /><strong>(5) लेखक ने डण्डे की तुलना किससे की है?</strong><br /> <br /><span style="color: #ff0000;">उत्तर-</span><br />1. सन्दर्भ- प्रस्तुत गद्यांश हमारी पाठ्य-पुस्तक &lsquo;हिन्दी गद्य&rsquo; में संकलित एवं श्रीराम शर्मा द्वारा लिखित &lsquo;स्मृति&rsquo; नामक निबन्ध से उधृत है। प्रस्तुत अवतरण में लेखक ने अपनी बाल्यावस्था का सजीव चित्रण करते हुए बचपन की छोटी-छोटी बारीकियों को स्पष्ट किया है।</p>
<p>2. रेखांकित अंशों की व्याख्या- लेखक शीतऋतु का वर्णन करते हुए कहता है कि &ldquo;जाड़े का दिन था। हाड़ कॅपा देने वाली ठण्ड थी। इसलिए हमने कानों को धोती से बाँध लिया। माँ ने चना भैजाने के लिए उसे एक धोती में बाँध कर मुझे दिया। मैं और छोटा भाई डण्डा लेकर घर से चल पड़े। उस समय उस बबूल के डण्डे से जितना लगाव था उतना आज एक रायफल से नहीं है। मैं उस डण्डे से अनेक साँपों को मार चुका था। प्रतिवर्ष इसी डण्डे से आम के टिकोरे तोड़े जाते थे। इसीलिए वह डण्डी मुझे अत्यन्त प्रिय था। हम दोनों भाई मक्खनपुरे की ओर आगे बढ़े। कुर्ते में जेब न होने के कारण चिट्ठियों को मैंने टोपी में रख लिया था।&rdquo;</p>
<p>3. लेखक ने चिट्ठियों को अपनी टोपी में रख लिया था। &ldquo;</p>
<p>4. लेखक के कुर्ते में जेबें न थीं, इसलिए उसने चिट्ठियों को टोपी में रख लिया।</p>
<p>5. लेखक ने डण्डे की तुलना गरुण से की है।</p>
<p>&nbsp;</p>
<p><strong>(2) साँप से फुसकार करवा लेना मैं उस समय बड़ा काम समझता था। इसलिए जैसे ही हम दोनों उस कुएँ की ओर से निकले, कुएँ में ढेला फेंककर फुसकार सुनने की प्रवृत्ति जागृत हो गयी। मैं कुएँ की ओर बढ़ा। छोटा भाई मेरे पीछे हो लिया, जैसे बड़े मृगशावक के पीछे छोटा मृगशावक हो लेता है। कुएँ के किनारे से एक ढेला उठाया और उझककर एक हाथ से टोपी उतारते हुए साँप पर ढेलो गिरा दिया, पर मुझ पर तो बिजली-सी गिर पड़ी।</strong></p>
<p><strong>प्रश्न</strong><br /><strong>(1) उपर्युक्त गद्यांश का संदर्भ लिखिए।</strong><br /><strong>(2) रेखांकित अंश की व्याख्या कीजिए।</strong><br /><strong>(3) लेखक को कब लगा कि उस पर बिजली सी गिर पड़ी?</strong></p>
<p><span style="color: #ff0000;">उत्तर-</span><br />1. सन्दर्भ- प्रस्तुत गद्यांश हमारी पाठ्य-पुस्तक &lsquo;हिन्दी गद्य&rsquo; में संकलित एवं श्रीराम शर्मा द्वारा लिखित &lsquo;स्मृति&rsquo; नामक निबन्ध से उद्धृत है। इन पंक्तियों में लेखक ने अपने बचपन की एक घटना का वर्णन किया है। स्कूल जाते समय एक कुआँ पड़ता, जो सूख गया है। पता नहीं एक काला साँप उसमें कैसे गिर पड़ा था। स्कूल जाते समय बच्चे उसकी फुसकार सुनने के लिए पत्थर मारते थे।</p>
<p>2. रेखांकित अंशों की व्याख्या- लेखक कहता है कि &rdquo;मैं बचपन में साँप से फुसकार करवा लेना महान् कार्य समझता था। मैं और छोटा भाई जब कुएँ की तरफ से गुजरे तो फुसकार सुनने की इच्छा बलवती हुई । मैं कुएँ की तरफ बढ़ा और छोटा भाई मेरे पीछे हो गया। कुएँ के किनारे से मैंने एक ढेला उठाया और एक हाथ से टोपी उतारते हुए साँप पर प्रहार किया, लेकिन मैं एक अजीब संकट में फँस गया। टोपी उतारते हुए मेरी तीनों चिट्ठियाँ कुएँ में गिर पड़ीं। साँप ने फुसकारा था या नहीं मुझे आज भी ठीक से याद नहीं है। मेरी स्थिति उस समय वही हो गयी थी जैसे घास चरते हुए हिरन की आत्मा गोली लगने पर निकल जाती है और वह तड़पता रहता है। चिट्ठियों के कुएँ में गिरने से मेरी भी स्थिति हिरन जैसी हो गयी थी।&rdquo;</p>
<p>3. लेखक को टोपी उतारते हुए तीन चिट्ठियाँ कुएँ में गिर पड़ीं। उस समय लेखक पर बिजली-सी गिर पड़ी।</p>
<p>&nbsp;</p>
<p><br /><strong>(3) साँप को चक्षुःश्रवा कहते हैं। मैं स्वयं चक्षुःश्रवा हो रहा था। अन्य इन्द्रियों ने मानो सहानुभूति से अपनी शक्ति आँखों को दे दी हो। साँप के फन की ओर मेरी आँखें लगी हुई थीं कि वह कब किस ओर को आक्रमण करता है, साँप ने मोहनीसी डाल दी थी । शायद वह मेरे आक्रमण की प्रतीक्षा में था, पर जिस विचार और आशा को लेकर मैंने कुएँ में घुसने की ठानी थी, वह तो आकाश-कुसुम था । मनुष्य का अनुमान और भावी योजनाएँ कभी-कभी कितनी मिथ्या और उल्टी निकलती हैं। मुझे साँप का साक्षात् होते ही अपनी योजना और आशा की असम्भवता प्रतीत हो गयी। डण्डा चलाने के लिए स्थान ही न था। लाठी या डण्डा चलाने के लिए काफी स्थान चाहिए, जिसमें वे घुमाये जा सकें। साँप को डण्डे से दबाया जा सकता था, पर ऐसा करना मानो तोप के मुहरे पर खड़ा होना था।</strong></p>
<p><strong>प्रश्न</strong><br /><strong>(1) उपर्युक्त गद्यांश का संदर्भ लिखिए। |</strong><br /><strong>(2) रेखांकित अंश की व्याख्या कीजिए।</strong><br /><strong>(3) चक्षुःश्रवा के नाम से कौन-सा जीव जाना जाता है?</strong></p>
<p><span style="color: #ff0000;">उत्तर-</span><br />1. सन्दर्भ- प्रस्तुत गद्यावतरण पं० श्रीराम शर्मा द्वारा लिखित &lsquo;स्मृति&rsquo; नामक संस्मरणात्मक निबन्ध से अवतरित है। प्रस्तुत पंक्तियों में लेखक ने कुएँ से पत्र निकालने की योजना का वर्णन किया है।</p>
<p>2. रेखांकित अंशों की व्याख्या- लेखक का कहना है कि &ldquo;साँप एक ऐसा जीव है जिसे चक्षुःश्रवा के नाम से जाना जाता है। वहाँ मैं स्वयं चक्षुःश्रवा हो रहा था। मुझे कुएँ में ऐसा प्रतीत हो रहा था जैसे अन्य इन्द्रियों ने अपनी सम्पूर्ण शक्ति नेत्रों को दे दी है। मेरी आँखें साँप के फन पर थीं कि साँप किस तरफ से आक्रमण कर सकता है। इसलिए मैं बिल्कुल चौकन्ना था। उधुर साँप भी मेरे आक्रमण की प्रतीक्षा में था। मैंने जिस संकल्प के साथ कुएँ में प्रवेश किया था, लगता था संकल्प अधूरा ही रह जायेगा। साँप से सामना होते ही मेरी योजना एवं आशा असम्भव-सी प्रतीत होने लगी। लाठी-डण्डा चलाने के लिए पर्याप्त स्थान चाहिए। कुएँ में डण्डा चलाने के लिए स्थान बहुत कम था, वहाँ केवल साँप को डण्डे से दबाया जा सकता था, लेकिन ऐसा करना तोप के आगे खड़ा होना था।&rdquo;</p>
<p>3. चक्षुःश्रवा के नाम से साँप को जाना जाता है। माना जाता है कि सर्प कर्णविहीन होने के कारण आँख से सुनता भी है।</p>
<p>&nbsp;</p>
<p><strong>प्रश्न 2. श्रीराम शर्मा का जीवन-परिचय देते हुए उनकी कृतियों का उल्लेख कीजिए।</strong></p>
<p><strong>प्रश्न 3. श्रीराम शर्मा की साहित्यिक विशेषताओं को बताते हुए उनकी भाषा-शैली भी स्पष्ट कीजिए।</strong></p>
<p><strong>प्रश्न 4. श्रीराम शर्मा के व्यक्तित्व पर प्रकाश डालते हुए उनकी कृतियों का उल्लेख कीजिए।</strong><br /><strong>अथवा श्रीराम शर्मा को साहित्यिक परिचय देते हुए उनकी रचनाओं का उल्लेख कीजिए।</strong></p>
<p><span style="color: #ff0000;">उतर:- </span></p>
<h3 style="text-align: center;">श्रीराम शर्मा<br /> ( स्मरणीय तथ्य )</h3>
<p>जन्म-सन् 1892 ई० (1949 वि०)। <br />मृत्यु-सन् 1967 ई० । <br />जन्म-स्थान-किरथरा (मैनपुरी) उ० प्र० । शिक्षा-बी० ए० ।<br />साहित्य सेवा &ndash; सम्पादक (विशाल भारत), आत्मकथा लेखक, संस्मरण तथा शिकार साहित्य के लेखक।<br />भाषा &ndash; सरल, प्रवाहपूर्ण, सशक्त, उर्दू एवं ग्रामीण शब्दों का प्रयोग विषयानुकूल।<br />शैली &ndash; वर्णनात्मक रोचक शैली।<br />रचनाएँ &ndash; सन् बयालीस के संस्मरण, सेवाग्राम की डायरी, शिकार साहित्य, प्राणों का सौदा, बोलती प्रतिमा, जंगल के जीव। |</p>
<p><strong>* जीवन-परिचय-</strong> हिन्दी में शिकार साहित्य के प्रणेता पं० श्रीराम शर्मा का जन्म उत्तर प्रदेश के मैनपुरी जिले में 23 मार्च, सन् 1892 ई० को हुआ था। प्रयाग विश्वविद्यालय से स्नातक की डिग्री प्राप्त करने के पश्चात् ये पत्रकारिता के क्षेत्र में उतर आये। आपने &lsquo;विशाल भारत&rsquo; नामक पत्र का सम्पादन बहुत दिनों तक किया। इनका जीवन के प्रति दृष्टिकोण मुख्यतः राष्ट्रीयता से ओत-प्रोत है। आपने राष्ट्रीय आन्दोलनों में बराबर भाग लिया है जिसकी सजीव झाँकियाँ आपकी रचनाओं में परिलक्षित होती हैं। आपकी मृत्यु एक लम्बी बीमारी के पश्चात् सन् 1967 ई० में हो गयी।</p>
<p><strong>* कृतियाँ &ndash;</strong></p>
<p>&bull; संस्मरण-साहित्य- सेवाग्राम की डायरी&rsquo; और &lsquo;सन् बयालीस के संस्मरण&rsquo; में इन्होंने राष्ट्रीय आन्दोलन और उस समय के समाज की झाँकी प्रस्तुत की है।</p>
<p>&bull; शिकार साहित्य- &lsquo;जंगल के जीव&rsquo;, &lsquo;प्राणों का सौदा&rsquo;, &lsquo;बोलती प्रतिमा&rsquo;, &lsquo;शिकार&rsquo; में आपका शिकार-साहित्य संगृहीत है। इन सभी रचनाओं में रोमांचकारी घटनाओं का सजीव वर्णन हुआ है । इन कृतियों में घटना-विस्तार के साथसाथ पशुओं के मनोविज्ञान का भी सम्यक् परिचय दिया गया है।</p>
<p>&bull; जीवनी-&lsquo;नेताजी&rsquo; और &lsquo;गंगा मैया ।&rsquo; । इन कृतियों के अतिरिक्त शर्मा जी के फुटकर लेख अनेक पत्र-पत्रिकाओं में प्रकाशित होते रहे।</p>
<p>&bull; साहित्यिक परिचय&ndash; शर्मा जी हिन्दी में शिकार साहित्य प्रस्तुत करने में अपना एक विशिष्ट स्थान रखते हैं। इनके शिकार साहित्य में घटना विस्तार के साथ-साथ पशु-मनोविज्ञान को सम्यक् परिचय भी मिलता है। शिकार साहित्य के अतिरिक्त शर्मा जी ने ज्ञानवर्द्धक एवं विचारोत्तेजक लेख भी लिखे हैं जो विभिन्न पत्र-पत्रिकाओं में समय-समय पर प्रकाशित हुए हैं। पत्रकारिता के क्षेत्र में तथा संस्मरणात्मक निबन्धों और शिकार सम्बन्धी कहानियों को लिखने में शर्मा जी का एक महत्त्वपूर्ण स्थान है। शिकार साहित्य को हिन्दी में प्रस्तुत करनेवाले शर्मा जी पहले साहित्यकार हैं।</p>
<p>&bull; भाषा-शैली- शर्मा जी की भाषा स्पष्ट और प्रवाहपूर्ण है। भाषा की दृष्टि से ये प्रेमचन्द के अत्यन्त निकट माने जा सकते हैं, यद्यपि ये छायावादी युग के विशिष्ट साहित्यकार रहे हैं। आपकी भाषा में संस्कृत, उर्दू, अंग्रेजी के शब्दों के साथ-साथ लोकभाषा के शब्दों के प्रयोग से भाषा अत्यन्त सजीव एवं सम्प्रेषणीयता के गुण से सम्पन्न हो गयी है।<br />इनकी शैली स्पष्ट एवं वर्णनात्मक है जिसमें स्थान-स्थान पर स्थितियों का विवेचन मार्मिक और संवेदनशील होता है। शर्मा जी की शिकार सम्बन्धी, संस्मरणात्मक कहानियों और निबन्धों में शैलीगत विशेषता है जो रोमांच और कौतूहल आद्योपान्त बनाये रखती है।</p>
<p>&nbsp;</p>
<h2 style="text-align: center;"><br /> ( लघु उत्तरीय प्रश्न )</h2>
<p><strong>प्रश्न 1. &lsquo;स्मृति&rsquo; निबन्ध के आधार पर बाल-सुलभ वृत्तियों को संक्षेप में लिखिए।</strong></p>
<p><span style="color: #ff0000;">उत्तर-</span> बालमन अत्यन्त चंचल होता है। बाल्यावस्था में अच्छे-बुरे का ज्ञान नहीं होता है। बाल्यावस्था में कभी-कभी बड़े साहसिक कार्य सम्पन्न हो जाते हैं।</p>
<p><br /><strong>प्रश्न 2. लेखक ने अपने डण्डे के विषय में क्या कहा है? |</strong></p>
<p><span style="color: #ff0000;">उत्तर-</span> लेखक ने अपने डण्डे के विषय में कहा है कि उस उम्र में बबूल के डण्डे से जितना मोह था, उतना इस उम्र में रायफल से नहीं।</p>
<p><br /> <br /><strong>प्रश्न 3. लेखक के कुएँ में साँप से संघर्ष के समय उसके छोटे भाई की मनोदशा कैसी थी? |</strong></p>
<p><span style="color: #ff0000;">उत्तर-</span> लेखक ने कहा है कि &rdquo;जब मैं कुएँ के नीचे जा रहा था तो छोटा भाई रो रहा था। मैंने उसे ढाँढस दिलाया कि मैं कुएँ में पहुँचते ही साँप को मार दूंगा।&rdquo;</p>
<p><br /><strong>प्रश्न 4. लेखक की तीन साहित्यिक विशेषताएँ लिखिए।</strong></p>
<p><span style="color: #ff0000;">उत्तर-</span> लेखक की भाषा सहज, प्रवाहपूर्ण एवं प्रभावशाली है। भाषा की दृष्टि से इन्होंने प्रेमचन्द जी के समान ही प्रयोग किये हैं। इन्होंने अपनी भाषा को सरल एवं सुबोध बनाने के लिए संस्कृत, उर्दू तथा अंग्रेजी के शब्दों के साथ-साथ लोकभाषा के शब्दों का प्रयोग किया है।</p>
<p>&nbsp;</p>
<p><strong>प्रश्न 5. &lsquo;स्मृति &lsquo; पाठ से आपने क्या समझा? अपने शब्दों में लिखिए।</strong></p>
<p><span style="color: #ff0000;">उत्तर-</span> &lsquo;स्मृति&rsquo; पाठ से यह बात उभरकर सामने आती है कि बच्चे अत्यन्त साहसी होते हैं। उन्हें मृत्यु का भय नहीं होता है। इस उम्र में वे बड़े-बड़े साहसिक कार्य कर बैठते हैं।</p>
<p><br /><strong>प्रश्न 6. &lsquo;स्मृति&rsquo; पाठ से दस सुन्दर वाक्य लिखिए।</strong></p>
<p><span style="color: #ff0000;">उत्तर-</span> सन् 1908 ई० की बात है। जाड़े के दिन थे। हवा के प्रकोप से कँपकँपी लग रही थी। हवा मज्जा तक ठिठुरा रही थी। हम दोनों उछलते-कूदते एक ही साँस में गाँव से चार फर्लाग दूर उस कुएँ के पास आ गये । कुआँ कच्चा था और चौबीस हाथ गहरा था। कुएँ की पाट पर बैठे हम रो रहे थे। दृढ़ संकल्प से दुविधा की बेड़ियाँ कट जाती हैं। छोटा भाई रोता था और उसके रोने का तात्पर्य था कि मेरी मौत मुझे नीचे बुला रही है। छोटे भाई की आशंका बेजा थी, पर उस फैं और धमाके से मेरा साहस कुछ और बढ़ गया।</p>
<p><br /><strong>प्रश्न 7. चिट्ठियों को कुएँ में गिरता देख लेखक की क्या मनोदशा हुई? |</strong></p>
<p><span style="color: #ff0000;">उत्तर-</span> चिट्ठियों को कुएँ में गिरता देख लेखक की मनोदशा उसी प्रकार हुई जैसे घास चरते हुए हिरन की आत्मा गोली से हत होने पर निकल जाती है और वह तड़पता रह जाता है।</p>
<p><br /> <br /><strong>प्रश्न 8. &lsquo;वह कुएँ वाली घटना किसी से न कहे।&rsquo; लेखक ने अपने साथी लड़के से क्यों कहा?</strong></p>
<p><span style="color: #ff0000;">उत्तर-</span> &lsquo;वह कुएँ वाली घटना किसी से न कहे।&rsquo; ऐसा लेखक ने अपने साथी लड़के से घरवालों के भय से कहा था।</p>
<p><br /><strong>प्रश्न 9. कुएँ में साहसपूर्वक उतरकर चिट्ठियों को निकाल लाने के कार्य का वर्णन अपने शब्दों में कीजिए।</strong></p>
<p><span style="color: #ff0000;">उत्तर-</span> लेखक पाँच धोतियाँ जोड़कर कुएँ के नीचे उतरा। नीचे कच्चे कुएँ का व्यास बहुत कम था, अत: साँप को डण्डे से मारना आसान नहीं थी। लेखक का कहना है कि डण्डे के मेरी ओर खिंच आने से मेरे और साँप के आसन बदल गये। मैंने तुरन्त ही लिफाफे और पोस्टकार्ड चुन लिये।</p>
<p><br /><strong>प्रश्न 10. लेखक और साँप के बीच संघर्ष के विषय में लिखिए।</strong></p>
<p><span style="color: #ff0000;">उत्तर-</span> जब लेखक चिट्ठियाँ लेने कुएँ में उतरा तो साँप ने वार किया और डण्डे से चिपट गया। डण्डा हाथ से छूटा तो नहीं, पर झिझक, सहम अथवा आतंक से अपनी ओर खिंच गया और गुंजल्क मारता हुआ साँप का पिछला भाग मेरे हाथों से छू गया। डण्डे को मैंने एक ओर पटक दिया । यदि कहीं उसका दूसरा वार पहले होता, तो उछलकर मैं साँप पर गिरता और न बचता। डण्डे के मेरी ओर खिंच आने से मेरे और साँप के आसन बदल गये। मैंने तुरन्त ही लिफाफे और पोस्टकार्ड चुन लिये।</p>
<p>&nbsp;</p>
<h2 style="text-align: center;"><br /> अतिलघु उत्तरीय प्रश्न</h2>
<p><strong>प्रश्न 1. श्रीराम शर्मा किस युग के लेखक थे?</strong></p>
<p><span style="color: #ff0000;">उत्तर-</span> श्रीराम शर्मा शुक्ल एवं शुक्लोत्तर युग के लेखक थे।</p>
<p>&nbsp;</p>
<p><strong>प्रश्न 2. श्रीराम शर्मा ने किस पत्रिका का सम्पादन किया था?</strong></p>
<p><span style="color: #ff0000;">उत्तर-</span> श्रीराम शर्मा ने &lsquo;विशाल भारत&rsquo; का सम्पादन किया था।</p>
<p>&nbsp;</p>
<p><strong>प्रश्न 3. &lsquo;स्मृति&rsquo; लेख किस शैली में लिखा गया है?</strong></p>
<p><span style="color: #ff0000;">उत्तर-</span> &lsquo;स्मृति&rsquo; लेख वर्णनात्मक शैली में लिखा गया है।</p>
<p><br /><strong>प्रश्न 4. चिट्ठी किसने लिखी थी?</strong></p>
<p><span style="color: #ff0000;">उत्तर-</span> चिट्ठी श्रीराम शर्मा के बड़े भाई ने लिखी थी।</p>
<p><br /><strong>प्रश्न 5. निम्नलिखित में से सही वाक्य के सम्मुख सही (&radic;) का चिह्न लगाओ</strong></p>
<p><span style="color: #ff0000;">उत्तर-</span> (अ) साँप को चक्षुःश्रवा कहते हैं। (&radic;)<br />(ब) &lsquo;स्मृति&rsquo; लेख &lsquo;शिकार&rsquo; पुस्तक से लिया गया है। (&radic;)<br />(स) कुआँ पक्का और दस हाथ गहरा था। (&times;)<br />(द) &lsquo;स्मृति&rsquo; में सन् 1928 की बात है। (&times;)</p>
<p>&nbsp;</p>
<p>&nbsp;</p>
<h2 style="text-align: center;">व्याकरण-बोध</h2>
<p><strong>प्रश्न 1. निम्नलिखित समस्त पदों का समास-विग्रह कीजिए तथा समास का नाम बताइए &ndash;</strong><br /><strong>विषधर, चक्षुःश्रवा, प्रसन्नवदन, मृग-समूह, वानर-टोली।</strong></p>
<p><span style="color: #ff0000;">उत्तर-</span><br />विषधर &ndash;विष को धारण करनेवाला (सर्प) &ndash; बहुब्रीहि समास</p>
<p>चक्षुःश्रवा &ndash;आँखों से सुननेवाला &ndash; बहुब्रीहि समास</p>
<p>प्रसन्नवदन &ndash;प्रसन्न वदन वाला &ndash; कर्मधारय समास</p>
<p>मृग-समूह &ndash;मृगों का समूह &ndash; सम्बन्ध तत्पुरुष</p>
<p>वानर-टोली &ndash; वानरों की टोली &ndash; सम्बन्ध तत्पुरुष</p>
<p>&nbsp;</p>
<p><strong>प्रश्न 2. निम्नलिखित मुहावरों का अर्थ बताते हुए वाक्य-प्रयोग कीजिए &ndash;</strong><br /><strong>बेड़ियाँ कट जाना, बेहाल होना, आँखें चार होना, तोप के मुहरे पर खड़ा होना, टूट पड़ना, मोरचे पड़ना।</strong></p>
<p><span style="color: #ff0000;">उत्तर-</span><br />&bull; बेड़ियाँ कट जाना- (मुक्त हो जाना)<br />दासता की बेड़ियाँ कट जाने से देश आजाद हो गया।<br />&bull; बेहाल होना- (व्याकुल होना)<br />राम के वन चले जाने पर दशरथ जी बेहाल हो गये।<br />&bull; आँखें चार होना- (प्रेम होना)<br />आँखें चार होने पर प्रेम होता है।<br />&bull; तोप के मुहरे पर खड़ा होना- (मुकाबले पर डटना)<br />हमारे देश के नौजवान तोप के मुहरे पर खड़े होने के लिए तैयार रहते हैं।<br />&bull; टूट पड़ना- (धावा बोल देना)<br />हमारे देश के नौजवान जब पाकिस्तानी सेना पर टूट पड़े तो उसके छक्के छूट गये।<br />&bull; मोरचे पड़ना- (मुकाबला होना)<br />कारगिल युद्ध में भारतीय सेना को पाकिस्तानी सेना से मोरचे पड़ गये</p>
<p>&nbsp;</p>
<p>&nbsp;</p>
<p>&nbsp;</p>